# Title
آیلا و بردیا
# Timestamp
2024-06-01 06:46
# Tags
combinatorics
# ID
مساله ۷۳
# Difficulty
0
# Image
/images/problems/73_pic.jpg
# Statement
آیلا ۱۰۰ عدد حقیقی دو به دو متمایز $x[1]$ تا $x[100]‏$‎ را در اختیار دارد. هدف بردیا این است که اندیس کوچکترین عدد را بیابد. برای این منظور، بردیا در هر گام دو عدد i و j بین ۱ تا ۱۰۰ انتخاب می‌کند و از آیلا می‌پرسد که «کدام یک از اعداد $x[i]$ و $x[j]‏$‎ کوچکتر است؟» پس از اینکه آیلا به سوال بردیا پاسخ داد، بردیا سوال بعدی خود را می‌پرسد و بازی به همین صورت ادامه می‌یابد. آیلا اجازه دارد که حداکثر به یک سوال بردیا پاسخ غلط دهد. کمترین تعداد سوال‌هایی را بیابید که بردیا با پرسیدن آن‌ها به هدف خود می‌رسد.

منبع سوال: چهل و ششمین مسابقه ریاضی دانشجویی انجمن ریاضی ایران

لینک سوال در توویتر: https://x.com/Riazi_Cafe/status/1797146395583156337

# Solution

با ۱۹۹ سوال بردیا به هدف خود می‌رسد. در حالت کلی، برای $n$ عدد بردیا با کمتر از $2n-1‏$‎ سوال لزوما نمی‌تواند اندیس کمترین عدد را پیدا کند.

الگوریتم با $2n-1‏$‎ سوال: ابتدا $k$ را برابر ۱ قرار بده و به ازای $i$ از ۲ تا $n$ دو بار بپرس آیا $‏x[i]‏$‎ کمتر از $x[k]$ است؟ اگر پاسخ دو سوال متفاوت بود، برای بار سوم بپرس. هر گاه $x[i] < x[k]$، آنگاه مقدار $k$ را به $i$ تغییر بده و ادامه بده. در انتها $k$ اندیس کوچکترین عدد است.

این الگوریتم $n-1‏$‎ مرحله دارد و حداکثر یک مرحله‌ی آن ۳ سوالی است، پس حداکثر $2n-1‏$‎ سوال خواهد داشت.

برای اینکه ثابت کنیم کمتر از این نمی‌شود، مقدار ‏$a[i]$ را برابر با تعداد اعضایی که آیلا تاکنون آنها را بزرگتر از $x[i]$ اعلام کرده در نظر می‌گیریم. با فرض اینکه آیلا طوری بازی کند که یا دروغ نگفته باشد یا دروغش قابل تشیخصی نباشد، تمام اندیس‌های $i$ ی که $a[i] \le 1‏$‎ همچنان نامزد اندیس عضو کمینه هستند. پس برای تشخیص عضو کمینه، باید $n-1‏$‎ عضو ‏$‎a$ حداقل ۲ باشند و آیلا می‌تواند طوری پاسخ دهد که در $2n-2‏$‎ سوال اول عضو کمینه را نتوان تشخیص داد.

برای اینکه نشان دهیم سوال $2n-1‏$‎ ام نیز لازم است، شرایطی را «خوب» تعریف می‌کنیم که در آن حداکثر یکی از اعضای $a[i]‏$‎ کمتر از ۲ باشد. حال فرض کنید آیلا با این استراتژی پاسخ دهد: تا زمانی که شرایط «خوب» نشده، درست جواب می‌دهد. در اولین فرصتی که شرایط «خوب» می‌شود، غلط جواب می‌دهد. با این استراتژی، هیچ‌وقت به حالتی نمی‌رسیم که در آن یکی از اعضای $a$ برابر با 0 و بقیه 2 باشند. پس زمانی که شرایط «خوب» می‌شود حداقل $2n-1‏$‎ سوال پرسیده‌ایم، و چون قبل از آن بیش از یک اندیس با ‏$‎a[i] \le 1‏$‎ وجود دارد، وجود سوال $‏2n-1‏$‎ ام ضروری است.
