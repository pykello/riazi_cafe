# Title
باران
# Timestamp
2024-07-31 06:46
# Tags
combinatorics
# ID
مساله ۷۹
# Difficulty
0
# Image
/images/problems/79_pic.jpg
# Statement
در یک روز بهاری در یکی از شهرهای شمالی از ساعت ۱۲ ظهر تا ۷ بعدازظهر باران باریده است. طبیعی است که ممکن است در بازه‌هایی از زمان باران نباریده باشد. تعدادی همسایه هر کدام به مدت ۱ ساعت در این بازه‌ی ۷ ساعته، تشتی استوانه‌ای را زیر باران قرار داده‌اند  و مشاهده کرده‌اند که در این۱ ساعت، بیش از ۱۰ میلی‌متر آب در تشت جمع نشده است. اگر بدانیم در هر لحظه از این ۷ ساعت، دست‌کم یک تشت زیر باران بوده است، در این مدت حداکثر چند میلی‌متر باران باریده‌ است؟

(منبع: المپیاد ریاضی ایران)

لینک سوال در توویتر: https://x.com/Riazi_Cafe/status/1818866256399024389

# Solution
بیشترین مقدار باران باریده شده ۱۲۰ میلی‌متر است.

یک حالت بارش ۱۲۰ میلی‌متر این است که در هر کدام از بازه‌های زیر ۱۰ میلی‌متر ببارد (عددها بر حسب دقیقه):
* [0,10] 
* [60,70] 
* [70,80] 
* [130,140]
* [140,150] 
* [200,210] 
* [210,220] 
* [270,280] 
* [280,290] 
* [340,350] 
* [350,360] 
* [410,420]

در شکل زیر بازه‌ی زمانی قرار گرفتن تشت‌ها را برای ۶ بازه‌ی بارش نخست را می‌بینید. بقیه بازه‌ها (یعنی از دقیقه ۲۱۰ به بعد) و تشت‌ها نیز به طریق مشابه قرار می‌گیرند. هر بارش ۱۰ میلی‌لیتری با یک مربع آبی نشان داده شده است. بازه‌های ۶ تشت نیز در پایین نمودار نشان داده شده است. همانطور که مشاهده می‌کنید در هر تشتی دقیقا ۱۰ میلی‌لیتر باران می‌بارد.
![](/images/problems/79_0.jpg)

**قضیه ۱.** در یک بازه‌ی زمانی یک ساعته حداکثر ۲۰ میلی‌متر باران می‌تواند باریده باشد.

**اثبات.** با برهان خلف اثبات می‌کنیم. فرض کنید در این بازه‌ی یک ساعته $[a,b]$ بیشتر از ۲۰ میلی‌متر باریده باشد. پس مقداری باران وجود دارد که پس از ۱۰ میلی‌متر اول و قبل از ۱۰ میلی‌متر آخر این بازه باریده است. یکی از تشت‌هایی که بخشی از این مقدار باران را در آن ریخته شده را در نظر بگیرید. فرض کنید این بخش از باران در بازه‌ی $[c,d]$ باریده است. با توجه به اینکه هر تشت دقیقا یک ساعت بیرون گذاشته شده است، پس:

* یا بازه‌ی زمانی این تشت دقیقا $[a,b]$ است و کل مقدار باران بازه $[a,b]$ در تشت ریخته است،
* یا تشت قبل از $a$ گذاشته شده و پس از یا دقیقا در $d$ برداشته شده، که در اینصورت کل ۱۰ میلی‌متر اول بازه‌ی $[a,b]$ به‌اضافه‌ی باران بازه‌ی $[c,d]$ در تشت ریخته است،
* یا تشت قبل از یا دقیقا در $c$ گذاشته شده و پس از $b$ برداشته شده، که در اینصورت کل ۱۰ میلی‌متر آخر بازه‌ی $[a,b]$ به‌اضافه‌ی باران بازه‌ی $[c,d]$ در تشت ریخته است.

که هر ۳ حالت با شرایط مساله (که در هر تشت حداکثر ۲۰ میلی‌متر باران جمع شده) متناقض است. پس فرض اولیه اشتباه است و در یک بازه‌ی یک ساعته بیشتر از ۲۰ میلی‌متر نمی‌تواند باریده باشد.

**قضیه ۲.** در ساعت اول و ساعت آخر حداکثر ۱۰ میلی‌متر باران می‌توان باریده باشد.

**اثبات.** با توجه به اینکه در هر لحظه حداقل یک تشت بیرون بوده، پس در لحظه شروع و پایان نیز تشتی بیرون بوده و بنابراین بازه‌ی یکی از این تشت‌ها باید دقیقا ساعت اول و بازه‌ی یک تشت دیگر باید دقیقا ساعت آخر باشد. با توجه به اینکه در هیچ تشتی بیش از ۱۰ میلی‌متر باران جمع نشده، پس در هر کدام از ساعت‌های اول و آخر حداکثر ۱۰ میلی‌متر باران باریده است.

با توجه به قضیه ۱ و ۲، در ساعت ۱ و ۷ حداکثر ۱۰ میلی‌متر و در هر کدام از ساعت‌های ۲ تا ۶ حداکثر ۲۰ میلی‌متر باریده است و بنابراین مقدار باران باریده شده حداکثر $2 \cdot 10 + 5 \cdot 20 = 120$ است.
