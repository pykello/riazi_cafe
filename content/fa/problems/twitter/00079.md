# Title
باران
# Timestamp
2024-07-31 06:46
# Tags
combinatorics
# ID
مساله ۷۹
# Difficulty
0
# Image
/images/problems/79_pic.jpg
# Statement
در یک روز بهاری در یکی از شهرهای شمالی از ساعت ۱۲ ظهر تا ۷ بعدازظهر باران باریده است. طبیعی است که ممکن است در بازه‌هایی از زمان باران نباریده باشد. تعدادی همسایه هر کدام به مدت ۱ ساعت در این بازه‌ی ۷ ساعته، تشتی استوانه‌ای را زیر باران قرار داده‌اند  و مشاهده کرده‌اند که در این۱ ساعت، بیش از ۱۰ میلی‌متر آب در تشت جمع نشده است. اگر بدانیم در هر لحظه از این ۷ ساعت، دست‌کم یک تشت زیر باران بوده است، در این مدت حداکثر چند میلی‌متر باران باریده‌ است؟

(منبع: المپیاد ریاضی ایران)

لینک سوال در توویتر: https://x.com/Riazi_Cafe/status/1818866256399024389

# Solution
بیشترین مقدار باران باریده شده ۱۲۰ میلی‌متر است.

یک حالت بارش ۱۲۰ میلی‌متر این است که در هر کدام از بازه‌های زیر ۱۰ میلی‌متر ببارد (عددها بر حسب دقیقه):
* [0,10] 
* [60,70] 
* [70,80] 
* [130,140]
* [140,150] 
* [200,210] 
* [210,220] 
* [270,280] 
* [280,290] 
* [340,350] 
* [350,360] 
* [410,420]

در شکل زیر بازه‌ی زمانی قرار گرفتن تشت‌ها را برای ۶ بازه‌ی بارش نخست را می‌بینید. بقیه بازه‌ها (یعنی از دقیقه ۲۱۰ به بعد) و تشت‌ها نیز به طریق مشابه قرار می‌گیرند. هر بارش ۱۰ میلی‌متری با یک مربع آبی نشان داده شده است. بازه‌های ۶ تشت نیز در پایین نمودار نشان داده شده است. همانطور که مشاهده می‌کنید در هر تشتی دقیقا ۱۰ میلی‌متر باران می‌بارد.

![](/images/problems/79_0.jpg)

در ادامه نشان می‌دهیم که بیشتر از ۱۲۰ میلی‌متر نمی‌تواند باریده باشد.

**قضیه ۱.** در یک بازه‌ی زمانی یک ساعته حداکثر ۲۰ میلی‌متر باران می‌تواند باریده باشد.

**اثبات.** تشت‌هایی را که با بازه‌ی یک ساعته $[a,a+60]$ همپوشانی دارند را در نظر بگیرید. یا یک تشت با زمان گذاشته شدن $a$ وجود دارد که در اینصورت در این بازه‌ی یک ساعته حداکثر ۱۰ میلی‌متر باران باریده، و در غیراینصورت زمان برداشته شدن تعدادی تشت (مجموعه $X$) و همچنین زمان گذاشته شدن تعدادی تشت دیگر (مجموعه $Y$) در بازه‌ی $(a,a+60)$ است. فرض کنید $x \in X$ آخرین تشت از مجموعه $X$ باشد که برداشته می‌شود و $y \in Y$ اولین تشت از مجموعه $Y$ باشد که گذاشته می‌شود. زمان گذاشته شدن $y$ باید کمتر یا مساوی زمان برداشته شدن $x$ باشد، وگرنه در فاصله‌ی این دو زمان هیچ تشتی بیرون نخواهد بود که با فرض مساله متناقض است. پس دو تشت $x$ و $y$ بازه‌ی $[a,a+60]$ را به طور کامل می‌پوشانند، و چون در هر تشت حداکثر ۱۰ میلی‌متر آب جمع شده، در بازه‌ی $[a,a+60]$ حداکثر ۲۰ میلی‌متر باریده است.

**قضیه ۲.** در ساعت اول و ساعت آخر حداکثر ۱۰ میلی‌متر باران می‌تواند باریده باشد.

**اثبات.** با توجه به اینکه در هر لحظه حداقل یک تشت بیرون بوده، پس در لحظه شروع و پایان نیز تشتی بیرون بوده و بنابراین بازه‌ی یکی از این تشت‌ها باید دقیقا ساعت اول و بازه‌ی یک تشت دیگر باید دقیقا ساعت آخر باشد. با توجه به اینکه در هیچ تشتی بیش از ۱۰ میلی‌متر باران جمع نشده، پس در هر کدام از ساعت‌های اول و آخر حداکثر ۱۰ میلی‌متر باران باریده است.

با توجه به قضیه ۱ و ۲، در ساعت ۱ و ۷ حداکثر ۱۰ میلی‌متر و در هر کدام از ساعت‌های ۲ تا ۶ حداکثر ۲۰ میلی‌متر باریده است و بنابراین مقدار باران باریده شده حداکثر $2 \cdot 10 + 5 \cdot 20 = 120$ است.
